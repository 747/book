# 言語第七

維天地生人之初。茹毛飲血而衣皮葦。所以異於禽獸者幾稀。而自三代以降。其去禽獸之日遠。其文明之愈盛。何邪。得無言語之益乎。夫嗚嗚然。啾啾然。狺狺然。奔走而吿其黨者。此禽獸之言語也。然上治萬乘之國。牧天下之民。下鑄析革之兵。造罟耨之具。皆非其嗚嗚然。啾啾然。狺狺然可以傳也。不能傳者。父偶得之。子偶失之。子偶知之。孫偶忘之。是故智巧之萌。自言語始。倉頡造字。天雨粟。鬼夜哭。所泣者何。洩天地之機也。先賢言語既見於書。後人欲有所建。豈必起於平地。但添一瓦於鴻基。而郁郁乎廣廈日成矣。西哲牛頓曰。或有異吾之遠見者。無他。但立巨人肩耳。是理也。故易繫辭曰。上古結繩而治。後世聖人易之以書契。百官以治。萬民以察。

今編程之用言語者有二。曰互答。曰自諭。互答者。所以補數之不足。令用者明機器之所算。令機器明用者之所欲。`吾有一言`云云是矣。其狀略見於前章。於其術則未備耳。自諭者。批也。注也。所以令觀代碼之人。望其文而解其義也。古文之注疏。算經之細草。其流亞也。故分敘二用如下。

言者。彷彿字之列也。厥得以取列法取其一字。以取長法得其字數。

```
吾有一言。曰「「仁義禮智信」」。名之曰「五常」。
夫「五常」之四。書之。
夫「五常」之長。書之。
```

乃得`智`字。長五。又倣效數之加法。合二言如是。

```
加「甲」於「「夫五常者」」。加其以「「是也」」書之。
```

乃得`夫五常者仁義禮智信是也`之句。注曰。引號之單者。別變數。雙者。別言語。慎毋混淆也。

回文者。順逆讀之皆成韻文者也。子建有鏡銘。蘇蕙有璇璣圖。晉以降作者甚眾。而東坡尤工之。今作是程序。因其順而得其逆。因其逆而得其順。以示諸法之用。

```
吾有一言。曰「「旱蓮生竭鑊。嫩菊養秋潾。滿池留浴鷺。分橋上戲人」」名之曰「順讀」。

吾有一言。名之曰「逆讀」。
有數一。名之曰「字」。夫「順讀」之長。為是其遍。
	夫「順讀」之「字」。加其以「逆讀」。昔之「逆讀」者。今其是矣。
加「字」以一。昔之「字」者。今其是矣。云云。

夫「順讀」。書之。
夫「逆讀」。書之。
```

乃得庾子山和回文詩一首。

```
旱蓮生竭鑊。嫩菊養秋潾。滿池留浴鷺。分橋上戲人
人戲上橋分。鷺浴留池滿。潾秋養菊嫩。鑊竭生蓮旱
```

說文曰。釋經以明其義曰注。批注之法有三。一曰注。二曰疏。三曰批。批者。評也。疏者。注注也。此三者既非正文。唯人觀之。機器盡棄之若無睹。

```
注曰。「「文言備矣」」。
疏曰。「「居第一之位故稱初。以其陽爻故稱九」」。
批曰。「「文氣淋灕。字句切實」」。
```



